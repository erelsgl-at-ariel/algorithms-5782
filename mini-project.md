<div dir='rtl' lang='he'>

אלגוריתמים כלכליים - פרוייקטון מחקרי-תיכנותי
================================================

מטרה
----
אחד היתרונות העיקריים של בוגרי מדעי-המחשב, על-פני אנשים ש"סתם" לקחו קורס תיכנות, הוא שבוגרי מדעי-המחשב יודעים גם ללמוד דברים חדשים ולהתעדכן בחידושים מחזית המחקר האקדמי.

פרוייקטון זה נועד לאמן אתכם בקריאת מאמרים מחקריים והבנתם, וכן בתיכנות אלגוריתמים מתקדמים בשפת פייתון.

מטרה נוספת היא לבנות ספריית קוד פתוח של אלגוריתמים לחלוקה הוגנת, כדי לעזור לסטודנטים וחוקרים בעתיד.

הפרוייקטון נועד לסטודנטים שאחד או יותר מהדברים הבאים נכון לגביהם:

1. מתעניינים בנושא הקורס ורוצים להכיר את החידושים האחרונים בתחום;
2. מתכוונים להמשיך לתואר שני ומעלה;
3. מעוניינים לעבוד במחלקת מחקר ופיתוח בחברה גדולה;
4. אוהבים אתגרי תיכנות וקוד פתוח.

בחירת מאמר
------------

ראשית, יש לבחור מאמר מחקרי מתוך אחת מרשימות המאמרים הבאות:
* [חלוקה הוגנת של עוגה](https://github.com/erelsgl/fairpy/blob/master/cake/README-future.md)
* [חלוקה הוגנת של חפצים בדידים](https://github.com/erelsgl/fairpy/blob/master/indivisible/README-future.md)

חלק מהמאמרים מסומנים כמתאימים לסטודנט יחיד, וחלק מסומנים כמתאימים לזוג (מאמרים ארוכים יותר). ניתן לעבוד לבד או בזוג; יש לבחור מאמר לפי גודל הצוות.

אנא שלחו לי דואל עם שם המאמר שבחרתם ושמות חבר/י הצוות, כדי לוודא שהוא עדיין פנוי. 

שלבי העבודה
------------
יש להגיש כל שלב בנפרד. ההגשה היא ע"י הצגה בשעת הקבלה.
הצגה מושלמת מזכה ב-6 נקודות לכל שלב (תוספת לציון הבחינה).

**התאריך האחרון להגשה הוא יום אחד לפני בחינת מועד א.**
כיוון שכל שלב תלוי בשלבים הקודמים, ועשוי לדרוש תיקונים ושינויים לפני שעוברים לשלב הבא,
מומלץ מאד להתחיל להגיש את שלב א לפחות 5 שבועות לפני הבחינה, כך שיישאר לכם מספיק זמן לתקן ולהגיש את שאר השלבים. 
תיכנון הזמן על אחריותכם. 

### שלב א: קריאה והבנה

קיראו את המאמר וסכמו אותו בעברית במילים שלכם.
<small>
("במילים שלכם" - הכוונה שלא תעשו העתק+הדבק לגוגל טרנסלייט אלא תבינו את מה כתוב במאמר ותסכמו את מה שהבנתם).
</small>
התמקדו בחלקים הרלבנטיים להבנת האלגוריתם שיש לתכנת - בד"כ פרקים 1, 2, והפרק שבו נמצא האלגוריתם.
את שאר הפרקים יש להבין במבט-על בלבד - ללא פרטי ההוכחות - ולסכם כל אחד בשניים-שלושה משפטים. 

זמן משוער: 5-10 שעות, תלוי בשליטה שלכם באנגלית ובמתמטיקה.


### שלב ב: המצאת קלטים

אחד השלבים החשובים בהבנת אלגוריתם חדש היא להריץ אותו על דוגמאות קלט שונות.

המציאו 6 קלטים שונים, והדגימו את פעולת האלגוריתם עליהם.
הקלטים צריכים להיות "מעניינים", כלומר:

* קלט פשוט, שבו הפתרון הנכון הוא מובן מאליו;
* קלטים המדגימים ענפים שונים של האלגוריתם;
* קלטים המדגימים מקרי-קצה, כגון שחקנים עם העדפות זהות או הפוכות;
* קלטים המדגימים, שההבטחה של האלגוריתם היא הדוקה (למשל, אם הוא מבטיח ערך לפחות 3 לכל שחקן, אז נסו למצוא דוגמה שבה כל שחקן מקבל בדיוק 3);
* קלטים שעליהם האלגוריתם לא עובד (כי הם לא מקיימים את דרישות הקלט).

אם יש דוגמאות במאמר, אפשר להשתמש בהן כחלק מה-6.

זמן משוער: 2-5 שעות, תלוי עד כמה הבנתם את המאמר בשלב א.


### שלב ג: שלד ובדיקות

בשלב זה יש לכתוב את הכותרת של הפונקציה המייצגת את האלגוריתם, וכן לכתוב בדיקות-יחידה מקיפות. 

* בתור התחלה, יש ל"מזלג" (fork) את הפרוייקט הזה: https://github.com/erelsgl/fairpy ,
 להוריד למחשב שלכם, לוודא שאתם יכולים להריץ את הקובץ
 demo.py
וכן את קבצי-ההדגמה בתיקיות, כגון:
cake/cut_and_choose_demo.py
indivisible/round_robin_demo.py
* עבור אלגוריתמי חלוקת עוגה, יש לקרוא ולוודא שאתם מבינים את הקוד של האלגוריתמים בקבצים cake/cut_and_choose.py ו cake/last_diminisher.py  (את האלגוריתמים עצמם אתם אמורים כבר להכיר מהשיעור הראשון). 
עבור אלגוריתמי חלוקת חפצים בדידים, יש לקרוא ולוודא שאתם מבינים את הקוד של
indivisible/round_robin.py.

* לפתוח קובץ פייתון חדש, ששמו כשם המאמר. לכתתוב בו כותרות של פונקציות בהתאם לאלגוריתמים במאמר – פונקציה לכל אלגוריתם. *בינתיים לא  לממש אלא רק לכתוב את הכותרת*.
בכתיבת הכותרת יש להשתמש ברמזי-סוגים
 (ראו 
[הסבר על רמזי-סוגים בפייתון](https://docs.python.org/3/library/typing.html)).

* לכל פונקציה, יש לכתוב בדיקות בעזרת 
[doctest](https://docs.python.org/3/library/doctest.html).
השתמשו בדוגמאות שהמצאתם בשלב ב; המציאו דוגמאות נוספות לפי הצורך.

זמן משוער: 5-10 שעות, תלוי עד כמה אתם שולטים בשפת פייתון.


### שלב ד: מימוש

*שימו לב: יש להתחיל לממש את הקוד רק לאחר הצגת שלב ג וביצוע תיקונים לפי הצורך*.

אחרי שקיבלתם אישור על הכותרת והבדיקות, יש לממש את האלגוריתמים עצמם.
* מומלץ להשתמש בספריות קיימות של פייתון במידת האפשר. למשל: cvxpy לפתרון בעיות אופטימיזציה, networkx לאלגוריתמים בגרפים, וכו'.
* יש לכתוב קוד מתועד, ברור וקריא, כדי שסטודנטים וחוקרים בעתיד יוכלו להבין אותו בקלות.

כיוון שהאלגוריתמים אמורים לשמש גם ללימוד והדגמה לסטודנטים בעתיד, יש להוסיף הדפסות-ביניים המסבירות את שלבי הריצה, ע"י הפקודה 
[logger.info](https://docs.python.org/3/library/logging.html).
   מה בדיוק להדפיס?
* לפחות שורה אחת לכל שורה של האלגוריתם כפי שהוא כתוב במאמר. הטקסט לא צריך להיות זהה לטקסט שבמאמר, אלא להסביר במילים שלכם מה בדיוק האלגוריתם עושה.
* אפשר ומומלץ להוסיף הדפסות נוספות כדי שהאלגוריתם יהיה ברור יותר.
*  כדי להבין איך זה עובד, ראו דוגמאות בקבצים   cut_and_choose.py, last_diminisher.py. 

במקביל למימוש, יש 
ליצור קובץ חדש ששמו כשם הקובץ הראשון בתוספת _demo, ולכתוב בו תוכנית המדגימה את פעולת האלגוריתם במצבים שונים. היעזרו בדוגמאות שהכנתם בשלב ב.
הוסיפו גם דוגמאות מורכבות יותר.
כדי לקבל רעיונות, ראו בקבצים last_diminisher_demo.py,  cut_and_choose_demo.py.

לאחר שסיימתם לממש, יש להגיש את המימוש שלכם ב- pull request,
להתייחס להערות שאכתוב לכם (אם יהיו), לתקן לפי הצורך ולהגיש שוב.
כמובן יש לוודא שכל הבדיקות עוברות.

זמן משוער: 5-10 שעות, תלוי עד כמה אתם שולטים בשפת פייתון, ועד כמה הבנתם את המאמר.



אפשרויות נוספות
----------------
 אתם מוזמנים להציע רעיונות משלכם כתחליף לקריאת מאמר מחקרי, כגון: יישום אחד האלגוריתמים שנלמדו בשיעור במקרה מציאותי, בניית ממשק גרפי לאלגוריתם, פתרון שאלה פתוחה, ועוד.
  רעיונות מקוריים ויצירתיים יישקלו בחיוב.

</div>
